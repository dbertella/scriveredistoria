---
title: "Un tentato colpo di Stato... a Roma"
excerpt: "Nel 63 a.C. la repubblica romana visse un momento di grave crisi: si verificò infatti un tentativo di colpo di Stato."
coverImage: "/assets/blog/colpo-di-stato/cover.jpg"
date: "2021-01-06"
author:
  name: Andrea Cazzaniga
  picture: "/assets/blog/authors/ac.jpg"
ogImage:
  url: "/assets/blog/colpo-di-stato/cover.jpg"
---

Nel 63 a.C. la repubblica romana visse un momento di grave crisi: si verificò infatti un tentativo di colpo di Stato.

Ad attuarlo fu **Lucio Sergio Catilina**, un patrizio che negli anni precedenti si era schierato dalla parte di Silla, traendone numerosi vantaggi economici. Catilina aveva deciso di rovesciare le istituzioni repubblicane: per questo raccolse alcune truppe in Etruria, pronto a scatenare un attacco in armi. Nel suo piano sanguinario coinvolse i soggetti più vari: dai contadini scontenti ai nobili indebitati, dai veterani sillani a un gruppo di Galli. Questi ultimi, tuttavia, lo tradirono e la cospirazione, ancor prima di realizzarsi, venne smascherata da Marco Tullio Cicerone, nemico giurato di Catilina.

Nel corso di quattro celebri orazioni, le "Catilinarie", Cicerone pronunciò una pubblica accusa davanti al senato, chiedendo l’immediata condanna a morte di Catilina e dei congiurati. Tutto ciò avvenne in contrasto con il diritto romano, che vietava di imporre questo tipo di pena senza la possibilità, per gli accusati, di appellarsi ai comizi centuriati (provocatio). Nel frattempo Catilina e alcuni suoi seguaci erano già fuggiti in direzione della Gallia. Essi si rifugiarono in Etruria, dove furono raggiunti e uccisi dall’esercito romano nel 62 a.C.
