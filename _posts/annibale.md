---
title: "Genio e audacia di Annibale"
excerpt: "Egli dimostrava straordinaria audacia nell’intraprender azioni pericolose, e dava prova di eccezionale lucidità una volta impegnato in esse; nessuna fatica poteva fiaccare il suo corpo o la sua volontà"
coverImage: "/assets/blog/annibale/cover.jpg"
date: "2021-01-05"
author:
  name: Andrea Cazzaniga
  picture: "/assets/blog/authors/ac.jpg"
ogImage:
  url: "/assets/blog/annibale/cover.jpg"
---

> “Egli dimostrava straordinaria audacia nell’intraprender azioni pericolose, e dava prova di eccezionale lucidità una volta impegnato in esse; nessuna fatica poteva fiaccare il suo corpo o la sua volontà”:

così lo storico latino Tito Livio dipingeva Annibale, il più grande nemico di Roma.

Appartenente alla famiglia cartaginese dei Barca, Annibale crebbe con lo stesso destino del padre Amilcare: diventare generale e muovere guerra a Roma. Il suo carattere non lasciava dubbi: fiero e coraggioso, ma al tempo stesso riflessivo e capace di pianificare con freddezza.
Dopo aver preso Sagunto nel 219 a.C. con un’azione improvvisa, Annibale puntò sull’Italia con lo scopo di attaccare Roma direttamente. Egli voleva mettere in dubbio qualsiasi certezza dei suoi avversari, attaccandoli di sorpresa proprio là dove si sentivano più al sicuro. Per farlo, nel 218 a.C., osò l’impensabile: valicò le Alpi con 37 elefanti addestrati dai numidi, una popolazione dell’Africa settentrionale. L’uso di questi animali a scopi bellici risaliva al IV secolo a.C., con l’esercito di Alessandro Magno (anche se in quel caso si trattava di una specie asiatica, di dimensioni più ridotte rispetto a quelli africani usati da Annibale). In realtà gli elefanti morirono ad uno ad uno non appena arrivarono nella Pianura padana, stremati dal rigido inverno dell’Italia settentrionale. Solo un esemplare sopravvisse fino alla vittoriosa battaglia sul fiume Trebbia.

La spregiudicata impresa di Annibale creò attorno alla sua figura un’aura di invincibilità, che si trasformava in terrore per i romani. Le sue vittorie si susseguirono travolgendo i nemici, fino a raggiungere l’apice a Canne, nel 216 a.C. Poi la sua decisione di non marciare su Roma cambiò la guerra, che divenne lunga e logorante, fino al ribaltamento delle sorti, alla rocambolesca fuga di Annibale a Cartagine e alla sua sconfitta a Zama.

Il generale tentò poi di rilanciare la sua figura come politico a Cartagine negli anni successivi, ma le ostilità trovate in patria lo costrinsero all’esilio in Siria e poi in Armenia. I romani lo inseguirono e lo scoprirono in Bitinia, chiedendo al re di quella regione di consegnarlo. Annibale, però, non accettò di diventare un prigioniero dei suoi nemici e, prima dell’arresto, si avvelenò. Era il 183 a.C.
