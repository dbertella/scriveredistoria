---
title: "Cleopatra, fascino e scaltrezza"
excerpt: "Il suo fascino era irresistibile, e all’attrattiva della persona e della parola si aggiungeva una forza di carattere che ne pervadeva il discorso e il gesto, e che lasciava ammaliati coloro che le stavano vicino."
coverImage: "/assets/blog/cleopatra/cover.jpg"
date: "2021-01-07"
author:
  name: Andrea Cazzaniga
  picture: "/assets/blog/authors/ac.jpg"
ogImage:
  url: "/assets/blog/cleopatra/cover.jpg"
---

> “Il suo fascino era irresistibile, e all’attrattiva della persona e della parola si aggiungeva una forza di carattere che ne pervadeva il discorso e il gesto, e che lasciava ammaliati coloro che le stavano vicino.”

Così lo storico Plutarco parla di Cleopatra, regina d’Egitto.

La donna che per un decennio tenne in pugno le sorti di Roma, salì al trono nel 51 a.C. insieme al fratello Tolomeo XIII, secondo l’usanza in voga presso quella corte di sposarsi tra fratelli. In seguito a una congiura, fu costretta ad allontanarsi dal potere, ma ottenne di nuovo il trono, questa volta insieme a Tolomeo XIV. Ciò avvenne per l'intervento di Cesare, del quale divenne amante e a cui dette un figlio, Cesarione.
Alla morte di Cesare, Cleopatra si alleò con Antonio, lo sposò nel 37 a.C. ed ebbe da lui tre figli. Cleopatra e Antonio condivisero insieme il sogno di trasformare Roma in uno Stato di stampo orientale, sogno che si infranse nel 31 a.C. con la grave sconfitta subita a opera di Ottaviano ad Azio.

Nel 30 a.C., per evitare di cadere prigioniera di Ottaviano, Cleopatra decise di togliersi la vita. Secondo la leggenda la donna si suicidò facendosi mordere al seno da un aspide.

Cleopatra fu una donna di straordinaria intelligenza e di grande abilità, in grado di elaborare un progetto politico chiaro e di perseguirlo con astuzia e determinazione.
